<!DOCTYPE html>
<html>
<head>
	<meta charset="utf-8">
	<meta name="viewport" content="width=device-width, initial-scale=1">
	<title>"3.1415926"</title>
</head> 

<style>
	body{text-align: center;}
	body{background-color: #6ABA7A;}
	p.italic {font-style:italic;}
</style>
<font color=white>
<h2><font size=6>
琵琶行</h2>

<h3>
<font size=5>
	[唐] 白居易
</h3>

<body>
<h5>
	<font size=3>
元和十年，予左迁九江郡司马。明年秋，送客湓浦口，闻舟中夜弹琵琶者，听其音，铮铮然有京都声。<p>问其人，本长安倡女，尝学琵琶于穆、曹二善才，年长色衰，委身为贾人妇。<p>遂命酒，使快弹数曲。曲罢悯然，自叙少小时欢乐事，今漂沦憔悴，转徙于江湖间。<p>予出官二年，恬然自安，感斯人言，是夕始觉有迁谪意。因为长句，歌以赠之，凡六百一十六言，命曰《琵琶行》。
</h5>

<p>
	<font size=4>
浔阳江头夜送客，枫叶荻花秋瑟瑟。
主人下马客在船，举酒欲饮无管弦。<p>
醉不成欢惨将别，别时茫茫江浸月。
忽闻水上琵琶声，主人忘归客不发。<p>
寻声暗问弹者谁，琵琶声停欲语迟。
移船相近邀相见，添酒回灯重开宴。<p>
千呼万唤始出来，犹抱琵琶半遮面。
转轴拨弦三两声，未成曲调先有情。<p>
弦弦掩抑声声思，似诉平生不得志。
低眉信手续续弹，说尽心中无限事。<p>
轻拢慢拈抹复挑，初为霓裳后六幺。
大弦嘈嘈如急雨，小弦切切如私语。	<p>
嘈嘈切切错杂弹，大珠小珠落玉盘。
间关莺语花底滑，幽咽泉流冰下难。<p>
冰泉冷涩弦凝绝，凝绝不通声暂歇。
别有幽愁暗恨生，此时无声胜有声。<p>
银瓶乍破水浆迸，铁骑突出刀枪鸣。
曲终收拨当心画，四弦一声如裂帛。<p>
东船西舫悄无言，唯见江心秋月白。
沉吟放拨插弦中，整顿衣裳起敛容。<p>
自言本是京城女，家在虾蟆陵下住。
十三学得琵琶成，名属教坊第一部。<p>
曲罢常教善才服，妆成每被秋娘妒。
五陵年少争缠头，一曲红绡不知数。<p>
钿头云篦击节碎，血色罗裙翻酒污。
今年欢笑复明年，秋月春风等闲度。<p>
弟走从军阿姨死，暮去朝来颜色故。
门前冷落鞍马稀，老大嫁作商人妇。<p>
商人重利轻别离，前月浮梁买茶去。
去来江口守空船，绕船月明江水寒。<p>
夜深忽梦少年事，梦啼妆泪红阑干。
我闻琵琶已叹息，又闻此语重唧唧。<p>
同是天涯沦落人，相逢何必曾相识。
我从去年辞帝京，谪居卧病浔阳城。<p>
浔阳地僻无音乐，终岁不闻丝竹声。
住近湓江地低湿，黄庐苦竹绕宅生。<p>
其间旦暮闻何物，杜鹃啼血猿哀鸣。
春江花朝秋月夜，往往取酒还独倾。<p>
岂无山歌与村笛？呕哑嘲哳难为听。
今夜闻君琵琶语，如听仙乐耳暂明。<p>
莫辞更坐弹一曲，为君翻作琵琶行。
感我此言良久立，却坐促弦弦转急。<p>
凄凄不似向前声，满座重闻皆掩泣。
座中泣下谁最多，江州司马青衫湿。
</p>
</body>


</html>